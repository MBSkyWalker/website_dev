Емоції
Ш.Моріта
Керівні принципи підходу до емоцій
Пояснення емоцій може допомогти терапевту в розумінні мого лікування. Моя терапія для клієнтів з шинкейшицу фокусується на їх емоціях, а не на їх системі логіки або волі. 

1. Коли емоції дозволяють текти природним потоком, то потік набуває параболічної форми. Емоція спалахує, досягає апогею, потім слабшає та зникає.
Наприклад, мій досвід з терапією ізольованого відпочинку демонструє, що біль та страждання поступово спадають, якщо людина витримує їх і дає їм йти природнім ходом. Розміркуйте над старим висловлюванням з Тоси (стара назва префектури Кочі): «Коли людина розлючена і має намір битися, хай подумає три дні перед тим, як здійснити будь які дії». Цей урок підтримує той факт, що інтенсивна емоція зникне природнім шляхом протягом трьох днів. 
У доповнення: емоція негайно спадає, коли вона виражена. Наприклад, сум полегшується через плач, а гнів знижується через крик. Хоча це можна тлумачити як компенсацію, однак це також може бути визнаним як природній хід емоції. Уильям Джеймс (1922) розглядав емоцію суму та його вираження протилежним чином, кажучи, що ми плачемо не тому, що ми сумуємо, а сумуємо тому, що плачемо. Але я думаю, що емоція суму спадає разом з плачем відповідно з її природнім ходом. Я вважаю, що плач та емоція суму є єдиним феноменом. Ці різні точки зору виростають з інтерпретації, яку кожний дає емоції; емоція може розглядатися або як об’єктивний, або як суб’єктивний феномен…  
2. Емоція швидко зменшується та зникає, коли імпульс задоволений.
Це твердження може бути проілюстрованим тим фактом, що голод ліквідується процесом їжі, а пристрасне кохання закінчується шлюбом. Коли клієнти з шинкейшицу відчувають почуття песимізму або роздратування, вони часто шукають метод запобігання цього дискомфорту. Роблячи так, клієнти отримують тимчасове полегшення. Пізніше, однак, вони страждають від раціональної самокритики та постійних емоцій жалю з підвищеним рівнем страждання. В цих умовах, клієнти починають усвідомлювати, що мудріше буде витримати їх емоції та утриматися від вираження їх імпульсів. В протилежність цьому, клієнти зі слабкою волею також знаходять полегшення шляхом задоволення своїх імпульсів, але в них немає здібності до жалю з приводу своїх дій або здібності обмежувати свої імпульси через чуття соціальної чутливості. Чим більше вони відчувають полегшення, тим важкіше для них контролювати вираження своїх імпульсів та емоцій. Навпаки, клієнти з шинкейшицу вміють обмежувати свої імпульси. 
3. Емоція притуплюється і менше тривожить, коли вона повторно стимулюється  тим же самим стимулом
Коли ми звикаємо до холоду або спеки, ми стаємо менш чутливими до відчуттів, які викликає температура. Якщо дитину постійно сварять, він/вона повністю  звикає до докор і в кінці кінців перестає звертати увагу на докори. Ціль того, щоби розмістити клієнта з шинкейшицу у ванну із холодною водою в тому, щоб тренувати його витримувати відчуття дискомфорту. Якщо клієнти навчаються витримувати дискомфорт, їх завищене відчуття болю буде знижуватися. Певні методи терапевтичного втручання будуть чи підвищувати, чи знижувати емоційний досвід клієнтів – в залежності від розуміння та застосування цих принципів функціонування емоцій.
4. Емоція підсилюється, коли стимул діє постійно і коли увага сфокусована на емоції або стимулі
Емоція стає сильнішою, коли особа виражає її більше, ніж вимагає її природній рух. Наприклад, сварки між людьми стають більш інтенсивними, коли гнів постійно рестимулюється. Багатьох сварок можна запобігти, якщо людина виражає обережність в його або її першому слові на початку бесіди.
Чим більше докладно клієнти з шинкейшицу скаржаться на свої симптоми або біль своїм рідним або друзям, тим більше сильно фокус їх уваги концентрується на їх симптомах. Крім того, коли вони звинувачують решту у відсутності співчуття, вони підвищують свої симптоми. З цієї причини, за самого початку моєї терапії, я забороняю клієнтам скаржитися про свої симптоми членам родини. 
5. Емоції  вивчаються через новий досвід і розвиваються повторенням.
Спочатку ми вивчаємо смак чого-небудь через поїдання його або через пиття, і стаємо більш досвідченими у вмінні його практикувати. Ми можемо культивувати мужність і самовпевненість тільки через повторний досвід і успіх. Завдяки такому процесу, ми стаємо  більш звичними до болю, який супроводжує зусилля та привчаємо себе до задоволення від успіху. В протилежність цьому, ми стаємо більш трусливими і самопринижуючими, повторюючи помилки і невдачі, коли ми фокусуємося на негативних емоціях, які їх супроводжують.
(Ці принципи функціонування емоцій ретельно використовуються, коли я проводжу свою досвідну терапію для шинкейшицу). 
З книги Ш.Моріта «Терапія Моріта та істина природа тривожних розладів (Шинкейшицу)» (Morita Sh. Morita-Therapy and The True Nature of The Anxiety-Based Disorders (Shinkeishitsu). – State University of New York, 1998.) – р.31-33

Принципи функціонування емоцій згідно з Д.Рейнольдсом
1.	Почуття неконтрольовані безпосередньо нашою волею.
2.	Почуття повинні бути розпізнані та прийняті такими, якими вони є.
3.	Кожне почуття, яким би неприємним воно не було, має свою ціль.
4.	Почуття слабшають з часом, якщо їх не ре-стимулювати.
5.	На почуття можна вплинути опосередковано через нашу поведінку.
6.	Ми відповідаємо за те, що ми робимо, незалежно від того, як і що ми відчуваємо в цей час.

Перший принцип свідчить, що наші емоції нами не контролюються. Не контролюються нашими вольовими зусиллями. Ніхто не може змусити себе злякатися або зрадіти. Зобразити переляк чи радість – так, а насправді відчути їх за своїм бажанням – ні. Тривога та радість приходять без нашого контролю за ними.
Другий принцип вказує на те, що нам не слід змінювати наші емоції, якось їх правити виправляти, корегувати, відмовлятися від них, придушувати чи заперечувати. Не важливо, що це – гнів, сексуальне збудження чи тривога – ми повинні їх прийняти та усвідомити, що вони у нас є. Ми повинні сказати собі: «Я відчуваю зараз те й те».
Третій принцип стверджує важливість наших емоцій: вони мають мету, яку нам потрібно дізнатися. Наприклад, якщо я відчуваю гнів чи тривогу, то я маю запитати себе: яке послання, яка важлива інформація у цього почуття є для мене? Наприклад, я переходжу дорогу без регулювання, без світлофора і турбуюся про своє життя. Яке послання несе ця тривога? Вона закликає мене до того, щоб я вжив усіх необхідних заходів безпеки для того, щоб уникнути зіткнення з транспортом – озирнувся б навколо, оцінив якість покриття дороги, свого взуття, погоду, видимість тощо, і тоді йшов би. Якщо я відчуваю страх заразитися самому або заразити когось із близьких якоюсь хворобою, то меседж цієї тривоги полягає в тому, щоб я вжив достатніх запобіжних заходів в умовах, коли можливе перенесення вірусу, бактерій чи створення мною умов задля захворювання (напр., протягу).
Четвертий принцип говорить про те, що коли зникла причина для почуття – я перейшов дорогу, я помив руки і закрив вікно, щоб не було протягу – то почуття, у цьому випадку тривога, слабшає і зовсім зникає. Однак цей принцип говорить про те, що слабшає та зникає будь-яке почуття, не тільки так зване «негативне». Якщо я зрадів купівлі нового автомобіля, то в міру використання його моя радість буде притуплятися, тому що діє той самий стимул, а по суті – стимул зникає. Новизна предмета йде у минуле. Також буде із закоханістю, спокоєм, ейфорією.
Ще один важливий наслідок цього принципу – навколо мене завжди перебуває і перебуватиме маса людей, речей та ситуацій, які нагадуватимуть мені про минулі події, викликаючи схожі з колишніми почуття. Якщо це було щось приємне, то в мене по асоціації майже несвідомо з’являтимуться почуття, схожі на ті, що були в якийсь момент, коли я відчув радість. Якщо це було щось неприємне, то наполовину несвідомо з’являтимуться гнів чи тривога. І це нормально. Це проста, природна асоціативна робота нашого розуму. Усвідомлюючи це, ми розуміємо, що на всі почуття реагувати не варто, що часто вони – просто спогади, викликані чимось подібним, чимось, що викликало асоціацію у свідомості. Добре, хай вони будуть, ідемо по життю далі.
П’ятий принцип підказує нам можливість певного, хоч і непрямого впливу на емоції. Адже якщо всі почуття при зникненні стимулу для них слабшають, ми можемо створювати стимули для них цілеспрямовано. Якщо ми сумні, а нам хотілося б бути радіснішими, ми можемо почати танцювати, змінити обстановку, поговорити з другом, обійняти близького, зайнятися хобі, відволіктися на роботу. Ми можемо серйозно впливати на наш емоційний стан, створюючи обстановку, яка стимулює появу певних, бажаних нами почуттів. Однак захоплюватися цим у нас не вийде, бо найкраще і безперервне стимулювання «позитивних» почуттів – це вживання наркотиків. До чого воно призводить, відомо. Нам краще вчитися приймати свої почуття такими, якими вони є, і робити важливі для нас справи, не фокусуючись на них, іноді підтримуючи себе створенням приємних почуттів за рахунок відповідних дій, які їх стимулюють. І, як пише Д.Рейнольдс, немає нічого кращого, ніж стимулювати себе шляхом досягнення якихось важливих цілей, тобто виконання справ, пов’язаних з ними.
Шостий принцип – скоріше узагальнення всіх попередніх. Ми відповідаємо за свої дії незалежно від того, що ми відчуваємо в момент їхнього виконання. Скажімо, чоловік злиться на дружину, але усвідомлює свій гнів і в момент його внутрішнього спалаху робить дружині подарунок. Тоді можна сказати, що ніякого гніву зовсім не було, а був прояв кохання, дія кохання – подарунок. Багато психастеніків-шинкейшицю дуже соромляться своїх думок і почуттів, і саме тому відкидають їх, борються з ними. Шостий принцип знімає з них моральну відповідальність за свої почуття та думки – їм нема чого соромитися. Якщо дії відповідають добрим намірам, то думок та почуттів, які психастеніки вважають негативними, просто не було…
Якщо повернутись до шести принципів функціонування емоцій Д.Рейнольдса, то виглядає все це так:
–	Ми визнаємо, що не керуємо своєю волею тривогою заразитися хворобою і померти [розглядається випадок обсесивно-компульсивного розладу, коли людина піддається страху смерті від зараження якоюсь хворобою, а також боїться заразити когось зі своїх близьких, і тому постійно миє все і тре, залишаючи інші справи – М.Б.], вона виникає тому, що виникає – принцип №1 (Нам зовсім не обов’язково шукати причину тривоги. Краще просто прийняти її такою, якою вона є.)
–	Ми визнаємо і приймаємо це почуття і навіть дякуємо йому – принцип №2.
–	Ми досліджуємо те послання, яке воно нам несе – принцип №3.
–	Ми терпляче приймаємо ситуацію, усвідомлюючи, що тільки коли вона реально зміниться, тоді зникне стимул, який викликав цю тривогу – щодо випадку можливого зараження, то загроза хвороби, звичайно, ніколи не зникне, але зменшиться до цілком прийнятного рівня. Ми даємо часу йти своєю чергою – принцип №4.
–	Ми діємо так, щоб врахувати важливу інформацію цієї емоції: миємо руки перед їжею, чистимо зуби, проходимо необхідні медичні обстеження, займаємося спортом, їмо здорову їжу, але там, де цієї інформації немає і послання стає порожнім, фейковим, ми витримуємо це почуття, але не виконуємо того, до чого воно нас кличе – принцип №5.
–	Ми робимо те, що нам важливо навіть разом із тривогою і крізь неї, не вимагаючи від себе позбавлення від неї і не докоряючи собі – принцип №6.
По суті, програма «Конструктивне Життя» може бути вираженою одним гаслом чи нагадуванням:
Хм, я відчуваю те і те… що це означає?... Добре, що має бути зроблено далі? або ще коротше: Діємо!
Ми запроваджуємо пріоритет дій щодо почуттів. Ми поринаємо в потік дій, який самі ж народжуємо. Поступово у нас формується звичка занурюватися в цей потік, створювати його разом із нашими почуттями чи всупереч їм, не звертаючи на них уваги. Ми не зупиняємось. Звичайно, іноді нашою дією може стати бездіяльність. Іноді це потрібно, але все ж таки ми все одно діємо. З нас знімається важка бетонна плита нашої тривоги, яка, здавалося, гальмує наше життя. Ми позбавляємося неврозу.
З книги М.Білоусенко «Долаючи шаблони тривожності». – Київ: Ліра-К, 2024 р. – с.45-47, 50-51

