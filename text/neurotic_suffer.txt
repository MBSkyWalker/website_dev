Невроз так само природний, як життя. Ми живемо і тому маємо бажання та надії. Позаяк у нас є бажання та надії, ми боїмося не досягти їх у майбутньому та маємо спогади про те, як не вдалося досягти їх у минулому.
Як ми можемо впоратися з цими передбачуваними страхами та знеохочувальними спогадами? Як ми можемо впоратися з реальністю того, що наші бажання та мрії завжди виходять за межі наших можливостей їх досягнення? Однією зі стратегій подолання є спроба придушити бажання, щоб вони відповідали нашим можливостям, спроба досягти певного злиття того, чого ми хочемо, з тим, що можемо мати. Ця стратегія має привабливий вигляд, але її неможливо успішно реалізувати. Це неминуче  передбачає брехню самим собі про те, чого ми хочемо. Життя завжди передбачає бажання, які перевищують реальні межі.
Інша стратегія подолання полягає в тому, щоб спробувати розширити свої можливості, щоб відповідати нашим бажанням. Старанне навчання, наполеглива праця і прагнення до успіху можуть принести певну винагороду, але бажання теж зростають. Вони завжди випереджають наші зусилля з досягнення повного задоволення. Отже, цю стратегію подолання також неможливо успішно здійснити. Хоча немає нічого поганого в тому, щоб докладати зусиль, аби розвиватися, вчитися, досягати успіху, ми ніколи не досягнемо всього, чого хочемо.
Невротичне страждання описується зазначеною невідповідністю між бажаним і можливим. Невроз передбачає неправильне спрямування уваги на цю нерозв’язну за своєю суттю проблему життя. Невротичне страждання – це неправильно спрямоване зусилля, спрямоване на вирішення нерозв’язної дилеми. Жодна кількість зусиль не працює задовільно; жоден прямий підхід до проблеми не приносить успіху. Невротична боротьба породжує розчарування та звернення всередину до почуттів, які супроводжують боротьбу. Можливо, принаймні ми зможемо якось усунути почуття тривоги щодо незадоволеності майбутніх бажань, а також сумніви в собі та самозвинувачення через минулі невдачі? Проте ні. Тут ми теж потрапили в глухий кут неможливості.
Ані основна проблема розбіжності між бажаннями і можливостями, ані підпроблема неприємних відчуттів, які супроводжують визнання цієї невідповідності, не можуть бути розв’язані. Що тут робити?
Дивовижний ключ, який дає змогу нам вирватися з цієї темної комірчини розчарування, полягає в тому, щоб повністю відмовитися від спроб вирішити дилему. Інакше кажучи, ми визнаємо невідповідність між тим, чого ми хочемо, і ким ми є (те, чого ми можемо досягти), і приймаємо це. Ми усвідомлюємо почуття тривоги та неадекватності, які виникають під час життя, і приймаємо їх. Немає потреби боротися, не потрібно бажати, щоб життя було іншим, ніж воно є. Нам просто добре таким, які ми є. Якось (насправді не один раз, а знову й знову), коли ми визнаємо природність цієї реальності невідповідності, то зможемо спрямувати свою увагу та зусилля на те, щоб робити те, що можливо. Ми можемо почати жити конструктивно й реалістично в межах і можливостях, які пропонує нам життя. Весь час просто не було жодної проблеми, окрім тієї, яку ми створили у своєму розумі. Є лише природний широкий набір бажань, природно обмежений набір здібностей для їх досягнення і тиск у будь-якому випадку досягти їх усіх.
Бути живим означає мати потребу, досягати успіху та зазнавати невдач, бути іноді тривожним, а іноді впевненим, іноді шкоду вати, а іноді відчувати задоволення. Життя от таке чудове.
Бажати, щоб життя було інакшим, означає повернутися в темні межі псевдопроблеми без розв’язання. Прийняття життя таким, яким воно є, дає змогу вільно працювати над реальними проблемами та знаходити реальні розв’язання...
Якщо зазирнути нижче поверхневих симптомів, то типова невротична людина, яку можна зустріти в Японії і яку найчастіше «лікують» у Конструктивному Житті, не особливо відрізняється від тієї невротичної людини, яку ми бачимо в Сполучених Штатах. Тору Абе, провідний терапевт Моріта, описав характеристики японської невротичної особистості шинкейшицю [Див. «Долаючи шаблони тривожності», С. 22–25]. Я вважаю корисним читати його опис моїм новим клієнтам у Сполучених Штатах. Це дає змогу їм усвідомити, що вони не самотні в своїй біді, що їхні схильності поділяють навіть представники іншої культури.
Абе зазначає, що ці невротики зазвичай наполегливі. З одного боку, їхня наполегливість є позитивною рисою, оскільки вони можуть упевнено почуватися в ситуації, намагаючись завершити її або пройти через неї. З іншого – наполегливість може мати вигляд як одержимість; вони не відмовляються від ідеї чи курсу дій, навіть якщо вони більше не приносять користі. Ці невротичні люди часто піддаються фізіологічному впливу щоразу, коли в їхньому житті відбуваються зміни або стреси. Головний біль, безсоння, розлад шлунку, діарея, прискорене серцебиття, втрата  апетиту, загальна слабкість і млявість характеризують реакцію їхнього організму на тиск з боку оточення.
Вони часто сумніваються в собі. Чи правильний такий спосіб дій? Я зробив це правильно? Що про мене думають інші? Такі занепокоєння характерні для підлітків, але в невротичні моменти дорослі зазвичай витрачають більше часу на роздуми про такі речі, хвилюючись про них. Вони почуваються незадоволеними, навіть коли їх запевняють, що в них усе добре. У міру дорослішання їх перфекціоністські та ідеалістичні нахили зберігаються. Вони вимагають більше ніж сто відсотків від себе й від інших. Це ускладнює стосунки з оточенням. Вони не лише критикують себе за те, що не відповідають власним стандартам, а й вимагають досконалості від інших.
Далі Абе зауважує, що ці невротичні люди схильні думати в стилі «все або нічого». Вони не хочуть братися за щось, якщо вони абсолютно не впевнені, що зможуть цього досягти. Іноді вони зупиняють проект на середині, бо з’ясовують, що це склад ніше, ніж вони вважали спочатку. Коли вони просять поради, то хочуть чіткого вибору: або А, або Б. Їм не подобаються брудні сірі зони життя.
Абе, як і Фріц Перлз (засновник гештальт-терапії), зазначив, що невротичні люди захищають самі себе. Багато з того, що вони роблять, можна зрозуміти з погляду їхніх зусиль уникнути болю. Ці спроби втекти від звичайного дискомфорту призводять до подальших проблем і незадоволення своїм життям. Коли вони переходять у середній вік, симптоми можуть переходити від нав’язливих ідей і фобій до тривожних неврозів. Тривожні неврози переважно обертаються навколо страху смерті або втрати звичайної свідомості. Прискорене серцебиття викликає в людини страх серцевого нападу, запаморочення провокує роздуми про можливий інсульт. Ці напади тривоги, здається, виникають нізвідки, без очевидних провокувальних обставин. Деякі з моїх учнів відчувають їх найчастіше перед сном.
Є щось, що я помітив у невротичних людей як у Сполучених Штатах, так і в Японії – вони намагаються перетворити майже кожну дію на рішення. Вони перетворюють майже кожен вчинок на психологічну дилему. Їх реальність така, що іноді нічого не робиться, окрім прийняття рішень. Вони насправді вирішують вирішити, а не вирішують діяти. За допомогою цього процесу вони відштовхуються від поведінки, орієнтованої на реальність, до своєрідного паралічу у власному розумі.
Такі невротики часто доволі розумні, рідко дурні. У них можуть бути дивні імпульси та випадкові думки про те, щоб стрибнути зі сходів або роздягнутися перед натовпом, але вони не з тих людей, які насправді роблять божевільні, дикі чи образливі та злі вчинки. При всіх своїх фантазіях і хвилюваннях вони поводяться досить консервативно. Здебільшого я можу довіряти судженню моїх учнів про те, що потрібно зробити. Поки вони не продемонструють протилежне, вважаю, що вони компетентні.
Не обов’язково довіряти власним судженням, але якщо ви дієте відповідно до них і події здебільшого складаються добре, тоді просто йдіть далі, спотикаючись, як і всі ми, деякий час без упевненості, але роблячи те, що все одно потрібно зробити.
З погляду Конструктивного Життя, невротичних людей насправді немає. У всіх нас бувають невротичні моменти. Просто деякі люди мають більше невротичних моментів, ніж інші.
З книги  Рейнольдс Д. Конструктивне життя: підтримка психічного здоров’я і життєвий шлях / переклад. М. Білоусенко. – Київ : Видав- ництво Ліра-К, 2024. – с.81-85

Декотрі істини щодо неврозу
Слова та інтелектуальні знання самі по собі не вимкнуть невротичне страждання
Невротичне страждання не є добрим або поганим
Невротичне страждання миттєве, не безкінечне
Невротичне страждання не є логічним
Невротичне страждання не повинно заважати вам жити повним життям
Невротичне страждання є реальним стражданням, воно не є вигаданим стражданням
Ніхто інший не може зрозуміти ваше невротичне страждання
Ніхто інший не може подолати ваше невротичне страждання
Невротичне страждання має позитивне джерело, якщо ви хочете шукати його
Невротичне страждання не може бути поясненим скануванням мозку, хімічними процесами, минулою історією, особистісними властивостями, чи будь яким іншим розумним роз’ясненням

